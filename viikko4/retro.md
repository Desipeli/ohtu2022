Glad, Sad, Mad tavan idea on, että ryhmä kirjaa ylös sprintin aikana tekemiään huomioita työn etenemiseen liittyen, ja jakaa niitä kolmeen eri kategoriaan. Glad-kategoriaan lisätään positiiviset huomiot, joista voisi ottaa vaikutteita muihinkin prosesseihin, kun taas Sad ja Mad kategoriat sisältävät negatiivisia huomioita. Kirjaamisen ja luokittelun jälkeen ryhmä äänestää huomiot tärkeysjärjestykseen, jossa ne seuraavaksi käsitellään. Jokaiselle vaiheelle on määritelty tietty maksimikesto, 10-15 minuuttia ja kokonaisuudessaan 60 minuuttia. Retro päättyy kun kaikki on käsitelty tai aika loppuu kesken.

Start, Stop, Continue, More of, Less of Wheel –tavan idea on piirtää ympyrä, joka jaetaan tavan nimen mukaisiin lohkoihin. Sen jälkeen retron vetäjä kyselee ryhmältä huomioita ja kirjaa niitä sopiviin lohkoihin. Jos kyseessä on isompi ryhmä, voidaan jäsenet jakaa pienempiin ryhmiin jonkin teeman mukaisesti, ja oman ympyrän täytettyään ryhmien jäsenet kiertävät tutkailemassa muiden kirjauksia. Aika-arvio koko prosessille on 10-25 minuuttia, ja siihen vaikuttaa ryhmän koon lisäksi se, kuinka pitkälle ajalle retrospektiivi tehdään. 
